 Zapraszam do przeczytania fragmentu z Dziejów Apostolskich, II rozdziału, wiersz 42. I trwali w nauce apostolskiej i we wspólnocie, w łamaniu chleba i w modlitwach. Często mówimy o tym, że jest to obraz pierwszego kościoła. Kościoła, który został zrodzony w Dniu Zielonych Świąt, gdy Duch Święty zstąpił na wspólnotę wierzących. I natychmiast uwidaczniają się w tym pierwszym kościele pewne wartości, które miały kolosalne dla nich znaczenie. Wokół tych wartości zbudowano pewną strukturę, aby te wartości promować. Otóż chcę powiedzieć, że jeśli Kościół nie mówi, nie myśli, nie nazywa po imieniu tych wartości, nie będzie ich pielęgnował. A jeśli te wartości dominują w rozmowie, dialogu Kościoła, zaczynamy się zastanawiać, w jaki sposób te wartości pielęgnować. A kiedy rozmawiamy o tym, pojawia się struktura. Co możemy zrobić, aby to się pojawiło w naszym życiu? Pierwsza rzecz, o której mówi tutaj autor Dziejów Apostolskich, to jest nauka apostolska. Kiedyś apostoł Paweł, gdy żegnał się ze starszyzną w Efezie, powiedział tak. Nie jestem winien niczyjej krwi, ponieważ od początku do końca zwiastowałem wam pełną Ewangelię. Mogliście się ode mnie dowiedzieć całej prawdy o Bogu, o życiu, o naśladowaniu Chrystusa i o służbie. Kościół, który nie przejmuje się treścią swojego zwiastowania i przekazaniem ludzi całej prawdy, może być winien krwi. Przekazujemy tę prawdę i tutaj nie ma żadnego kompromisu. Słowo Boże także powiada, że zwiastowanie Ewangelii sprawia, że człowiek Boży może być doskonały. Może naśladować Jezusa Chrystusa. Dzisiaj warto sobie zadać pytanie, w jaki sposób głoszenie nauki apostolskiej, pełnej nauki apostolskiej, stało się dla nas zasadniczą wartością. Muszę powiedzieć, że żyjemy w czasach trudnych, tak zresztą jak to określał apostoł Paweł. Ponieważ głoszenie całej Ewangelii dzisiaj wcale nie jest modne. Nie jest modne poselstwo o uświęceniu, nie jest modne poselstwo o naśladowaniu Jezusa, nie jest modne poselstwo o umieraniu dla samego siebie. Ale musimy powiedzieć, że w naszym Kościele wartością fundamentalną jest to, żeby opowiedzieć ludziom, przedstawić ludziom pełną Ewangelię. Bez kompromisów. Powiadając o tym, w jaki sposób zostaliśmy odkupieni, w jaki sposób mamy patrzeć na Jezusa i na Jego ofiarę, a także na to, w jaki sposób mamy naśladować Jezusa. A więc jeśli naszą wartością jest to, żebyśmy opowiadali pełną Ewangelię, to w jaki sposób to robimy? W jaki sposób pielęgnujemy tę wartość, która jest dla nas absolutnym fundamentem? No i oczywiście, czy nie idziemy na kompromis? Dziękuję Bogu, że dał nam do ręki Biblię, Pismo Święte. I zachęcam nas wszystkich, byśmy w każdy możliwy i każdy dostępny sposób zastanawiali się, jak przekazywać Ewangelię. Ewangelię tym, którzy jeszcze nie znają Jezusa. Ale także byśmy przekazywali twardy pokarm dla dojrzałych już chrześcijan. Byśmy pojmowali i te fundamentalne rzeczy dotyczące nauki chrześcijańskiej, jak też pokazywali twardy pokarm. Dawali to wierzącym, co jest niezwykle istotne. Czynimy to na nabożeństwach. Czynimy to podczas studium biblijnego. Czynimy to przy okazjach różnych konferencji. Czynimy to także przy okazji kształcenia naszych przyszłych pracowników. Ale dlatego, że dla nas fundamentem jest Boże Słowo. Fundamentem jest to, co Bóg powiedział i to jest prawda, która nigdy się nie zmieni. Wierzymy w nią. Zapraszam więc, byśmy przemyśleli także i w naszych zborach, w jaki sposób wypełnić to fundamentalne zadanie, jakim jest ogłoszenie dobrej nowiny. Ogłoszenie poselstwa o Jezusie Chrystusie, by ludzi doprowadzić do zbawienia. Naszą wartością jest Słowo Boże. Ono i jedynie Ono. Niech więc Boże Słowo dociera do tych, którzy mają udział w naszych nabożeństwach i spotkaniach. Niech całe Boże Słowo, pełna Ewangelia, Ewangelia, która może zmienić ludzi, będzie obecna na naszych spotkaniach. A to sprawi, że nasze życie będzie się zmieniało. Nasze domy będą się zmieniały. Tak więc to silne postanowienie budowania wszystkiego na fundamencie Bożego Słowa niech nam towarzyszy nieustannie. Zapraszam na następne spotkanie, a na dzisiaj już dziękuję. Nazywam się Marek Kamiński. Do zobaczenia.