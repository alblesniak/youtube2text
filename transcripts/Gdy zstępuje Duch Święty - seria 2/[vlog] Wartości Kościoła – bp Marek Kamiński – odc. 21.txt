 Dzień dobry. Zapraszam na kolejne rozmyślanie o tym, jaką wartość dla Kościoła może mieć człowiek. Dzisiaj zwrócimy się do klasycznego tekstu z Ewangelii Łukasza, rozdziału 15. Od wiersza 1 do wiersza 7. Przychodzili do Jezusa też celnicy i grzesznicy, aby Go słuchać. A faryzeusze i nauczyciele prawa szemrali. Ten przyjmuje grzeszników i jada razem z nimi. Opowiedział im wtedy taką przypowieść. Kto z was, mając sto owiec, gdy straci jedną z nich, nie pozostawi dziewięćdziesięciu dziewięciu samych na pastwisku i nie idzie za zaginioną, aż znajdzie. Kiedy zaś znajdzie, z radością wkłada ją na swoje ramiona. Następnie wraca do domu, zwołuje sąsiadów i przyjaciół i mówi do nich Cieszcie się ze mną, ponieważ znalazłem moją zaginioną owcę. Mówię wam, że w niebie będzie taka radość z powodu jednego grzesznika, który się nawraca, jak z dziewięćdziesięciu dziewięciu sprawiedliwych, którzy nie potrzebują nawrócenia. Zadajmy kościołowi pytanie. Jaką wartość dla nas mają grzesznicy? Czy brzydzimy się ich? Czy odtrącamy ich? Czy odsuwamy ich od siebie jak najdalej, żeby nie mieli do nas przystępu, żeby nie zakłócali naszej świętości? Czy być może grzesznicy powinni być ludźmi, którzy lgną do kościoła, nawet gdy dla kościoła jest to trudne zadanie. Żeby ich zaakceptować. To jest poważny dylemat, bo z jednej strony chcielibyśmy, żeby kościół był święty, żeby nic nieświętego tam nie było, a z drugiej strony przecież chcemy, żeby grzesznicy lgnęli do kościoła. Czy mają lgnąć do kościoła tylko dlatego, że się najpierw uświęcą, że są aż tak gotowi, żeby zmienić swoje życie, a kiedy zmienią swoje życie, to ich zaakceptujemy? Czy też po prostu grzesznik ma lgnąć do kościoła, ponieważ wie, że w kościele, tak jak u Pana Jezusa grzesznicy i celnicy znajdowali zrozumienie, to i w kościele grzesznicy takie zrozumienie znajdą. No więc przede wszystkim widzimy, że uczeni w Piśmie i faryzeusze mówili, jak to? Za dużo wpływu grzeszników jest na Pana Jezusa, przyjmuje grzeszników i jada razem z nimi. Gdyby Pan Jezus przyjmował grzeszników, którzy się w tym momencie nawracają, to byłoby pół biedy, ale wszyscy wiedzieli, że oni są grzesznikami i lgną do Pana Jezusa. No więc jaką pozycję powinien zająć w tym kościół? Kiedy Pan Jezus opowiada historię o zaginionej owcy, nie jest to historia jak z obrazków chrześcijańskich, które pokazują, że owca się gdzieś tam w górach zaplątała, rogami w jakieś krzewy nie może się wydostać. Jest tutaj mowa raczej o owcy błądzącej. To słowo błądzić oznacza być zwiedzionym. Pan Jezus szuka nie tylko tych, którzy się zagubili, niechcący gdzieś tam zrobili coś złego, zrobili nierozważny krok. Pan Jezus szuka ludzi zwiedzionych, których my bardzo często się brzydzimy. Pan Jezus szuka ludzi grzeszących, którzy zatracili się w swoim grzechu i dlatego odeszli być może od społeczności ludzi wierzących. Szuka ich. Myślę, że Kościół musi zweryfikować swoje spojrzenie na tych, którzy nie mieszczą się w kanonach naszego postępowania. I to było coś, co było też trudne dla wszystkich religijnych ludzi, że Pan Jezus był otwarty na grzeszników. On lubił z nimi przebywać i swoją postawą pokazywał im, że jest dla nich przyjacielem. Ha! Czy my, wierzący ludzie, mamy być przyjaciółmi grzeszników? Tych, których postępowanie potępiamy, nie akceptujemy? Absolutnie tak. Czy my, wierzący ludzie, mamy być pełni szacunku w naszych słowach i w naszym postępowaniu wobec tych, którzy są grzesznikami? Absolutnie tak. Ci grzesznicy mają dla nas wartość. Mają dla nas wartość wieczną. Więc szukamy ich, dążymy do tego, żeby ich znaleźć. Czy dążymy ze słowami potępienia, złości, świętego oburzenia? Czy może z przyjaźnią? Czy może z miłością? Czy może z otwartymi ramionami? Czy może z chęcią zrozumienia tych ludzi? Pan Jezus szukał tych ludzi. Zaczynał od przyjaźni. Zaczynał od podążania ścieżką za nimi. Słowo Boże powiada, że w niebie będzie większa radość z jednego grzesznika znalezionego niż z 99 sprawiedliwych. Kościół więc, który uważa, że dla niego grzesznik jest wartością, nie będzie się odnosił z niechęcią i złością i z oficjalnym, publicznym potępieniem do grzeszników. Chociaż nie idziemy na kompromis z grzechem, ale Kościół odnosi się do grzeszników z przyjaźnią, z szacunkiem, z chęcią zrozumienia i z chęcią znalezienia. Szukajmy tych, którzy giną. Szukajmy tych, którzy są zwiedzeni. Okażmy im naszą miłość. Okażmy im nasze zainteresowanie. Bo człowiek, tak jak dla Pana Jezusa, dla Kościoła ma najwyższą wartość. I takich przyjaźni wśród grzeszników, odszczepieńców, potępionych i upadłych szczerze Wam życzę. Nazywam się Marek Kamiński i do usłyszenia następnym razem.