 Witam Was wszystkich bardzo serdecznie. Spotykamy się już po raz czwarty przez łącza internetowe. Moja kazalnica wygląda zupełnie inaczej. Staram się dostosować. Mam nadzieję, że chociaż troszkę mi to wychodzi. Natomiast najważniejsze jest nie to, w jakich warunkach dzisiaj ogłaszamy Chrystusa, ale istotne jest to, że ogłaszamy Chrystusa w ogóle. Zanim przejdę do właściwego kazania, chciałbym króciutko odnieść się do sytuacji, która aktualnie dzieje się na naszych oczach. Przede wszystkim chciałbym z całego serca bardzo, bardzo gorąco podziękować wszystkim naszym zielonoświątkowcom za fantastyczną postawę w czasie zarazy. Dziękuję Wam za Wasze zdyscyplinowanie. Dziękuję za jedność. Dziękuję, że pościmy. Dziękuję, że razem codziennie o godzinie 18 się modlimy. Dziękuję też za wszystkie Wasze działania, które przedsiębierzecie w swoich lokalnych społecznościach. W końcu też dziękuję Wam bardzo za wsparcie finansowe, bo ono też jest teraz bardzo istotne dla nas wszystkich, dla naszego Kościoła. Pozdrawiam Was, dziękuję Wam za to i pragnę złożyć wobec Was wyrazy mojego najgłębszego szacunku. Krótkie świadectwo, żebyśmy mieli posmak tego, co się naprawdę dzieje. Otóż jeden zbór i jeden pastor z tego zboru prosił mnie, żeby nie mówić o tym, kim on jest. Postanowił, że chce zrobić coś dla medyków. Poszedł więc do dyrektora szpitala i powiedział, że jego zbór chce zasponsorować dla medyków sprzęt ochronny. W związku z tym, że ten sprzęt w danym szpitalu musi być odpowiednio atestowany, dyrektor szpitala powiedział, w której hurtowni i jaki sprzęt odpowiednio atestowany można zakupić i dostarczyć dla ekip ratunkowych. Więc ten pastor tak mnie korci, żeby powiedzieć jak się nazywa, bo to dobre świadectwo, ale skoro nie upoważnił mnie, więc nie zrobię tego. No więc ten pastor poszedł do hurtowni, zamówił odpowiedni sprzęt za całkiem niemałe pieniądze, chociaż też to mały zbór, więc nie mogły być to ogromne pieniądze. Dostarczył ten sprzęt dyrektorowi szpitala, zapłacił i jego komentarz po tym wszystkim, co zrobił był następujący. Dawno nie widziałem tak wdzięcznych ludzi. W tych trudnych czasach warto być człowiekiem i warto robić rzeczy, które są wyciągnięciem ręki do innych. Jesteśmy niezmiernie wdzięczni wszystkim medykom, ludziom, którzy chronią innych, ratują, troszczą się w chorobie, poświęcają się w sposób nie do opowiedzenia. Dziękujemy im za to i dlatego cieszę się także takim przykładem, że nasz Kościół uczestniczy w tym dobrym, pięknym, fantastycznym dziele. Możemy coś zrobić. Może inni z Was będą chcieli z tego skorzystać, więc serdecznie proszę. A jeśli my, zwykli ludzie, nie jesteśmy w stanie czegoś więcej zrobić, bo oczywiście takie dzieła, o których powiedziałem, dotyczą raczej społeczności niż pojedynczych osób, muszę powiedzieć, że ostatnio, kiedy robiłem zakupy dla mojej rodziny wielokrotnie, patrzyłem na tych ludzi w sieci, w sklepie spożywczym. Ja wiem, że nie wolno, w Lidlu. I patrzyłem, jak ci ludzie ciężko pracują. Boją się, widać to po nich. I za każdym razem, kiedy tam jestem i dziękuję za zakupy, mówię też do tych ludzi, bardzo dziękuję, że pracujecie w tych trudnych czasach dla nas. Są zaskoczeni. Odpowiadają, no ktoś musi pracować, ale widać, że potrzebują tej zachęty i naszej wdzięczności, i naszego docenienia. Więc bardzo proszę, żebyśmy w tych różnych sytuacjach, ci którzy wychodzą, bo część z nas oczywiście nie wychodzi w ogóle z domu, bądźmy mili, bądźmy zachęcający, bądźmy wdzięczni. Bo warto, żebyśmy razem, niezależnie od tego, czy się znamy, czy nie, pielęgnowali tę uprzejmość i taką wzajemną dobroć. A my powinniśmy w tym przodować. Przechodząc teraz do kazania, chciałbym, żebyśmy zwrócili uwagę na dwa wiersze w Ewangelii Mateusza, w XXII rozdziale. Bardzo podobne wiersze z tej Ewangelii, będę je czytał z tłumaczenia Stare i Nowe Przymierze, w innych tłumaczeniach jest nieco inaczej. A ja dzisiaj chciałbym kilka myśli wam opowiedzieć. Wiersze 40 i 46. Jezus w 40 wierszu do apostołów, do najbliższych uczniów powiada tak. Módlcie się, abyście nie upadli w czasie próby. A potem kilka wierszy dalej, już sytuacja się nieco zmienia. Pan Jezus mówi do nich wstańcie i módlcie się, abyście nie upadli w czasie próby. Módlcie się, abyście nie upadli w czasie próby. Te słowa powiedział Pan Jezus na krótko przed swoją śmiercią. Na Niego też przyszła godzina próby. Też był przerażony, też się bał, też wątpił, a może zastanawiał się, czy nie dałoby się stąd ewakuować, zrezygnować, uciec. Pomiędzy tym pierwszym fragmentem, a tym drugim, bo dwa zacytowałem, uczniowie Pana Jezusa buńczucznie mówili, Panie nasz, z Tobą to choćby na śmierć jesteśmy gotowi. Trudno mi się oprzeć wrażeniu, że Jezus zareagował wyśmiewając ich. Co? Wydaje wam się, że jesteście gotowi na śmierć? Szczególnie to powiedział Piotrowi. Piotrze, wydaje Ci się, że jesteś gotowy na śmierć dla mnie, to Ci powiem, że kiedy przyjdzie godzina próby, że kiedy przyjdzie ten właściwy czas, wtedy się załamiesz. Wtedy się okaże, kim naprawdę jesteś. Bo to, kim naprawdę jesteśmy, nie okazuje się w czasie, kiedy wszystko dobrze nam się układa, ale kiedy przychodzi godzina próby na nas, wtedy wszystko, co w nas, każde, jeśli mogę tak powiedzieć poetycko, chociaż poetą nie jestem, każde włókno naszej duszy będzie doświadczone, wtedy się naprawdę okazuje, kim jesteśmy. Godziny próby przychodzą na ludzi. I ten czas, czas zarazy, czas, który dotknął w tej chwili cały, absolutnie cały świat, jest takim czasem próby dla całej ludzkości, dla każdego człowieka. Mam wrażenie, że nie zawsze jest tak, że możemy wybrać sobie, czy przyjdzie na nas czas próby, czy nie. To jest raczej chyba kwestia czasu, żeby takie próby dotykały człowieka, więc nie jesteśmy wolni. I do takich właśnie ludzi, którzy przechodzą przez próby, Pan Jezus Chrystus powiedział – modlcie się. Można nawet zaryzykować stwierdzenie, że duchowość, a kiedy ja mówię duchowość, mam na myśli relację człowieka z Jezusem Chrystusem. W czasie powodzenia tak często ludziom nie jest potrzebna. Radzę sobie świetnie. I wielu ludzi odrzuca duchowość, bo po co jest im wtedy, kiedy nie dzieje się nic, z czym nie mogliby sobie poradzić. Ale jest zupełnie inaczej, gdy dopada cię ból, gdy dopada cię cierpienie, niepewność, bezsilność, porażka, a może po prostu stajesz oko w oko ze śmiercią. Co wtedy? Czy potrzebna ci wtedy duchowość? Czy potrzebny ci wtedy Bóg? Czy potrzebna ci nadprzyrodzona pomoc? Właśnie o takich sytuacjach Jezus mówi – modlcie się, w tym czasie, kiedy możecie, modlcie się, bo przyjdzie godzina próby. Przyjdzie czas, kiedy wszystko będzie doświadczone i co wtedy będzie? Pan Jezus dlatego powiada – modlcie się. Chcę Wam wszystkim, nam wszystkim powiedzieć, że nasza siła to za mało, by poradzić sobie w swoim życiu ze wszystkim. Są rzeczy i sprawy, z którymi świetnie sobie radzimy, ale są rzeczy i sprawy, z którymi wcale nie radzimy sobie. Pozwólcie, że powiem Wam krótkie świadectwo sprzed paru dni. Oczywiście to nie dotyczy tylko mnie, ale szerszej grupy osób, która się modliła, ale chcę powiedzieć, że niedawno zawiadomił mnie pewien człowiek na imię Piotr, brat nasz. I zawiadomił mnie, że jego półtoraroczny synek został poparzony. Zabrali go szybko do szpitala. Założono temu półtorarocznemu chłopcu opatrunki i lekarze powiedzieli, prawdopodobnie może się to skończyć przeszczepem, ponieważ poparzenia były na klatce piersiowej. Wydawały się, że były bardzo głębokie. Kiedy zdjęto pierwszy opatrunek, a mnóstwo ludzi się modliło, w tym i ja również, także opowiadałem o tym, w jaki sposób Bóg nam pomógł, kiedy nasz młodszy syn Noe się poparzył i było to bardzo dramatyczne, bardzo dramatyczne wydarzenie. Więc opowiedziałem temu człowiekowi świadectwo, jak Bóg pomógł mnie, mojej żonie i naszemu synowi, gdy został poparzony. Nie będę wchodził w szczegóły, bo nie mam teraz czasu, ale Bóg ewidentnie nam pomógł. Więc mówię temu człowiekowi, słuchaj Piotrze, módlmy się z wiarą, że Pan Jezus pomoże temu dziecku, że wydarzy się coś cudownego. Wiecie, nie mam pojęcia, dlaczego małe dzieci, także dzieci wierzących ludzi ulegają poparzeniom. Dlaczego strącają szklanki czy kubki z gorącą herbatą, wylewa się to na nie i jest dramatyczna, arcydramatyczna sytuacja. Ja nie wiem czemu, ale wiem, że nawet kiedy przychodzi godzina próby, warto wtedy polegać na naszym Panu. Więc modliliśmy się i tylko dostawałem od Piotra raporty i pamiętam jego słowa i powiedział, Filipek się goi jak dziki, jeszcze później przy następnym opatrunku się okaże, czy potrzebne są przeszczepy, bo lekarze widzą, że bardzo głębokie są te poparzenia. Kiedy następny opatrunek został zjęty, Piotr do mnie napisał, że nie trzeba żadnych przeszczepów, że tylko będą zmieniane opatrunki, że będzie dobrze. Przychodzą do nas próby, które są ponad nasze możliwości. Możemy tylko na kimś polegać. Fantastycznie, że mamy doskonałych lekarzy, którzy nam pomagają, ale w tym wszystkim jest także ręka naszego Pana Boga, który sprawia, że Filipek się goi jak dziki, że po prostu dzieje się coś cudownego. My mamy taką godzinę próby i powiem Wam, nie możemy mieć pewności co się wydarzy. Czy będzie tylko lepiej, czy będzie może gorzej, czy dotknie to kogoś z nas. Mam nadzieję, że nie i o to się codziennie modlę, a jednocześnie chcę powiedzieć, w godzinie próby mamy kogoś na kim możemy polegać i właśnie po to jest modlitwa, byśmy wtedy, kiedy ona ta trudna godzina się pojawi, nie upadli. Nie stracili nadziei, nie znaleźli się w otchłani rozpaczy, ale żebyśmy mogli w jakiś sposób racjonalnie w tym wszystkim działać. Po co mamy się modlić? To jest bardzo dobre pytanie. Po co mamy się modlić? Chcę powiedzieć dla tych, którzy są naszymi przyjaciółmi, osobami może niewierzącymi albo być może są agnostykami. My ludzie modlący się wcale nie czujemy się od Was lepsi i wcale nie patrzymy na Was z góry. Szanujemy Was, kochamy Was, chcemy tylko mówić o tym w jaki sposób wiara i modlitwa wpływa na nasze życie. Czemu ma służyć modlitwa podczas próby? Tak na marginesie chcę powiedzieć, że trochę się waham, czy używać słowa modlitwa, bo w naszej polskiej kulturze modlitwa oznacza powtarzanie formułek. Chciałbym powiedzieć to wprost i wybaczcie mi, jeśli urażę czyjekolwiek uczucia religijne. Kilkukrotne powtarzanie modlitwy Ojcze Nasz nie jest modlitwą. Bóg chce porozmawiać z Tobą szczerze. Bóg chce usłyszeć wołanie Twojego serca. Gdy otacza nas ciemność, gdy jest niepewność, chcemy bowiem wiedzieć, że ktoś, kto jest większy od nas, troszczy się o nas i pomaga nam. Pomaga mimo otaczającej nas ciemności. Więc mówienie do tego kogoś wierszami, wyuczonymi modlitwami nie ma większego sensu, ponieważ potrzebujemy wtedy relacji osoby z drugą osobą. To jest fundamentalna prawda naszego życia chrześcijańskiego, że Bóg odpowiada tym, którzy wołają do Niego w tego człowieka udręce. Pozwólcie, że powiem pewną historię dotyczącą mojej mamy. Kiedy pojawia się ciemność, kiedy przychodzi godzina próby, Bóg ma różne sposoby, żeby nam pomóc. Moja mama opowiadała mi historię o sobie, że podczas wojny, II wojny światowej, jako młoda dziewczyna, została wzięta przez armię niemiecką, żeby została służącą żony pewnego oficera. Więc przychodziła tam sprzątać, gotować, piec chleb. I zasada była taka, że kiedy ta żona oficera wstawała rano, musiało być świeżutkie, cieplutkie pieczywo. Więc moja mama, a to był czas głodu, czas racjonowanej żywności, miała rodzeństwo, miała rodziców, było bardzo ciężko. Każdego bardzo wczesnego poranka, albo nawet w nocy rozczyniała ciasto, które miało rosnąć do pieczenia chleba i do pieczenia bułek. Potem o piątej rano przychodziła moja babcia, zabierała do sporej misy część tego ciasta, szła do domu i piekła dla swojej rodziny chleb. Wyżywili się. Ale chcę pokazać, że Pan Bóg w czasie ciemności może dawać różne rozwiązania. I moja mama mi opowiadała, jak Bóg się o nich troszczył, że zawsze mieli chleb. A więc chcę powiedzieć to bardzo jasno, że modlimy się, ponieważ fundamentalną sprawą naszej wiary jest to, że wierzymy w odpowiedź od wszechmocnego Boga, kiedy z Nim rozmawiamy. To jest bardzo ważne. Po drugie chcę powiedzieć, że człowiek modlący się ma Bożą obietnicę, a ja mogę powiedzieć o tym, że doświadczyłem tego wielokrotnie, że Boży pokój, który przewyższa ludzkie zrozumienie, może strzec naszych serc i naszego wewnętrznego człowieka. List do Filipian, czwarty rozdział, siódmy wiersz powiada tak. A pokój Boży, którego nie ogarnie żaden umysł, będzie w Jezusie Chrystusie strzegł waszych serc oraz myśli. Pokój Boży będzie strzegł waszych myśli. Bywają chwile załamania, bywają chwile upadku ducha, bywają chwile, kiedy w naszym myśleniu dominuje rozpacz. Może myślimy nic, nie wiadomo co się wydarzy, pewnie tylko zło. A jednak chcę wam powiedzieć, że kiedy się modlimy, kiedy szukamy Boga, kiedy rozmawiamy z Bogiem, dzieje się coś nadzwyczajnego, że wewnętrznie się człowiek uspokaja. Zamiast rozpaczy, mimo trudnej sytuacji, pojawia się nadzieja. Zamiast tego głębokiego bólu i żalu, pojawia się wewnętrzny spokój, który sprawia, że możemy racjonalnie myśleć o tym, co się w naszym życiu wydarzy następnie. Masz może Boga, przed którym możesz się wypłakać. Masz Boga, przed którym możesz nawet lamentować i powiedzieć Mu, co naprawdę myślisz. Bóg się nie boi prawdy. Bóg się nie boi tego, że powiesz Mu coś nieprzyjemnego. Bóg raczej pragnie, żebyś był prawdziwym człowiekiem, prawdziwą kobietą, prawdziwym mężczyzną, który przyjdzie do Boga, żeby porozmawiać o tym, co ciebie boli. Albo może wypłakać się Jemu w ramie, bo dla rodziny, dla dzieci, dla żony musisz być oparciem, siłą. A co ty masz zrobić? Więc idziesz do Boga i możesz się Jemu wypłakać, wyżalić. Pamiętam, kiedy mieszkaliśmy jeszcze nad morzem, kiedy życie mi doskwierało, kiedy pojawiały się trudności i różne zmagania, bo służba pociąga za sobą różne trudności i zmagania. Wiele razy, poza sezonem co prawda, szedłem nad morze, spacerowałem nad brzegiem morza. Morze wyło z powodu wiatru, a ja wyłem z powodu bólu przed Bogiem. Płakałem, gotów byłem Jemu opowiedzieć o wszystkim, gotów byłem Jemu opowiedzieć o tym, że mam dość, że chciałbym zrezygnować, że nie obchodzi mnie więcej, albo gotów byłem powiedzieć Bogu, Boże, to nie tak powinno wyglądać, przecież ja wierzę w Boga, dlaczego takie rzeczy się dzieją w moim życiu. A jednak, kiedy tak wyłem przed Bogiem, kiedy wypłakałem się, kiedy mogłem Jemu powiedzieć wszystko, nie pamiętam ani jednej sytuacji, żebym wracał do domu bez wewnętrznego spokoju. Ja nie wiem, co przyniesie jutro i nie wiem, jakie będą kolejne wydarzenia. Wiem jedno, że Pan Jezus mówi, jeśli nie wiesz, co zrobić, módl się, bo Twoja modlitwa da Ci siłę w godzinę próby. Nie zawiedzie Cię On i Ty się nie zawiedziesz. Po trzecie, modlitwa i rozmowa z Bogiem uczy nas, że nasza relacja, nasza bliskość, nasza przyjaźń, nasze połączenie z Bogiem to jest coś, co wykracza poza śmierć człowieka. I zdajemy sobie sprawę z tego, że śmierć człowieka nie jest jedynie okrutnym końcem tego wszystkiego, czego doświadczamy, ale jest mostem, który prowadzi gdzieś nas poza to nasze życie tutaj, na tym świecie. Pamiętam moja mama, zanim odeszła, zanim umarła, mówiła tak. Syneczku, już była w podeszłym wieku, mówiła, syneczku, ja mam nadzieję, że Pan już mnie niedługo do siebie zabierze. Jej życie nigdy nie było łatwe, było przepełnione bólem, walką i zmaganiem, ale też, tak jak ją wspominam, ona była zawsze optymistyczna, zawsze pozytywna, zawsze taka dzielna. Dzisiaj wiem i zdaję sobie sprawę z tego, że wynikało to z jej modlitwy, z jej przyjaźni z Bogiem. Ona się naprawdę z Bogiem przyjaźniła. I u kresu swoich dni tutaj mówiła, już mam nadzieję, że On mnie niedługo do siebie zabierze. Mamo, czy się nie boisz umierania? Nie, nie. To jest moja nadzieja, że pójdę do Niego. Chcę Wam powiedzieć, że kiedy modlimy się, kiedy przyjaźnimy się z naszym Bogiem, kiedy mówimy naszemu Bogu o tym wszystkim, co dzieje się w naszym życiu, co jest dla nas ważne, czego się boimy, albo o czym marzymy, Bóg zmienia nasze serce, Bóg zmienia nasze życie, stajemy się innymi ludźmi i to sprawia, że potrafimy inaczej reagować na dramaty, na próby, które dzieją się w naszym życiu. Chcę Wam powiedzieć pewną tajemnicę. Bogu nie zależy na tym, żeby ludzie byli religijni. On raczej chce, żeby ludzie byli do Niego podobni, żeby kochali innych, żeby kochali Jego, żeby byli dobrzy. Nie mamy pojęcia, jak rozwinie się ta godzina ciemności dla ludzkości. Nie wiemy, jak bardzo będzie ciężko. Jeśli dzisiaj nie modlisz się, to chcę Ci powiedzieć, nie wiadomo, co będzie jutro. Dzisiaj potrzebujesz modlitwy. Ja nie należę do tych, którzy straszą ludzi z jakiegokolwiek powodu. Chciałbym natomiast z całego serca Cię prosić, modl się, wołaj do Pana, rozmawiaj z Bogiem, rozmawiaj z Bogiem szczerze. Nie mamy wpływu na pojawienie się bądź zniknięcie godziny próby, godziny ciemności, ale masz wpływ na to, co Ty z tym zrobisz. I myślę, że oprócz różnych rzeczy, które są racjonalne, które wynikają z naszego rozumu, chcę Ci powiedzieć, masz teraz czas, żeby spotykać się z Bogiem i z Nim rozmawiać. By zbliżyć się do Boga, by powiedzieć Mu o tym, co naprawdę myślisz, ale też posłuchać o tym, co Bóg ma Tobie do powiedzenia. Nie wiemy, co przyjdzie, ale wiemy jedno, jeśli nie chcesz upaść, jeśli nie chcesz, by Twoje życie doznało dewastacji, jest na to sposób. Modl się, rozmawiaj z Jezusem, szczerze rozmawiaj z Bogiem. Wirus przeminie, nie wiemy kiedy. Potem przyjdzie zmaganie z ekonomią. Czy potem będzie normalnie? Normalnie, czyli jak? Dlatego też modlitwy bardzo potrzebujemy, żebyśmy zostali przemienieni przez Boga na innych ludzi. Bo gdy zniknie wirus, gdy być może za jakiś czas z Bożą pomocą poradzimy sobie z tym krachem ekonomicznym, będzie nas to bolało, z pewnością będzie nas to bolało. Pan da nam chleb, wierzę w to, że da nam swój chleb codzienny. Ale bardzo ważną rzeczą jest to, abyśmy zarówno przez ten czas próby, jak i czas po próbie byli innymi ludźmi, lepszymi ludźmi. Dlatego potrzebujemy się modlić. Jeśli pozwolicie, zakończę to moje dzisiejsze spotkanie razem z Wami modlitwą. Panie Jezu Chryste, wyznaję, że Ty jesteś Panem naszym i Bogiem. I kiedy przychodzi godzina próby, godzina ciemności, my chcemy się modlić. Chcemy Ciebie szukać. Chcemy Cię prosić, Panie Jezu, abyś pomógł nam zwyciężyć koronawirusa. Chcemy Cię prosić, abyś pomógł nam przejść przez tę ciemność. Chcemy Cię prosić także o to, byś dodał nam siły, byś dodał nam nadziei, byś dodał nam radości, byś dodał nam także miłości. A kiedy ten czas minie, to prosimy Cię, byśmy już wtedy na zawsze byli innymi ludźmi, którzy inaczej żyją. Powierzamy Tobie samych siebie. Powierzam także, Panie Jezu, wszystkich tych, którzy mnie dzisiaj słuchają. Błogosławię ich i dziękuję Ci, że z Tobą, choćbyśmy nawet szli ciemną doliną, zwyciężymy. Amen.