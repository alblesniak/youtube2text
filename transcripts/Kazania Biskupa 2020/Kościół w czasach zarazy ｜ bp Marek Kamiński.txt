 Kochani, zwracam się do Was słowem kochani, bo chwila jest nadzwyczajna, moment, w którym musimy pamiętać o tym, jak bliscy sobie jesteśmy i jak bardzo ważne jest to, byśmy trzymali się razem i usłyszeli wyraźny głos od naszego Pana i od Kościoła. Nasz misternie budowany świat z powodu koronawirusa zaczyna się chwiać. Chwieją się posady naszego myślenia, chwieją się nasze plany, chwieją się nasze zamiary. Zarzuciliśmy podróże, nie ma imprez kulturalnych, nie ma imprez sportowych. Zadajemy sobie pytanie, co z nabożeństwami i na ile bezpieczne jest udanie się na nabożeństwo. Malutki wirus, nie widzimy go, nie wiemy nawet do końca, jak to działa i na ile jest niebezpieczny, spowodował, że musimy dzisiaj na nowo zastanowić się nad wartościami naszego życia i nad zasadami, które rządzą naszym życiem. Dzisiaj w tym zwiastowaniu, w tym moim kazaniu, bo chcę, żeby to było zwiastowanie Bożego Słowa, chciałbym przemówić do Was jako ktoś, kto Was kocha, jako ktoś, kto jest odpowiedzialny za Wasze duchowe dobro. Ale w moim sercu jest to intensywne, głębokie, nie dające się odsunąć na bok myślenie, że oto w tej godzinie potrzebujemy my wszyscy głosu od Pana. I z modlitwą, drżeniem, głębokim zastanawianiem się, także z wątpliwościami, jak to zostanie przyjęte, zwracam się dzisiaj do Was z głęboką nadzieją, że Duch Święty także i przeze mnie przemówi do Was. O czym myślimy? Czym się martwimy? Jakie mamy dzisiaj plany albo jak weryfikujemy nasze plany? Zadajemy sobie też pytanie z powodu koronawirusa, co z naszymi dziadkami, co z naszymi rodzicami, może chorymi, którymi musimy się opiekować i w jaki sposób ich ochronić? Co z naszymi dziećmi? Jaki będzie nasz następny krok? Tak jak zazwyczaj na co dzień polityka, sport, kultura, nasze plany, ekonomia mają znaczenie, dzisiaj to wszystko weryfikujemy. Stańmy więc dzisiaj przed obliczem Bożym, poszukajmy Bożego głosu, głosu nadziei. To nie jest i nie może być i nigdy nie będzie głos rozpaczy. Jestem też przekonany, że to nie jest głos sądu, ale Bóg dzisiaj do swojego Kościoła i nie tylko do Kościoła, do wszystkich ludzi przemawia, żeby przynieść nam nadzieję, przynieść rozsądek, przynieść błogosławieństwo. Błagam Was, posłuchajcie mnie z uwagą i rozważajcie w swoim sercu to, co czuję głęboko w sobie, że mam do przekazania Bożemu Ludowi. Wybaczcie mi też, jeżeli będę korzystał z notatek, jest tego sporo, więc tak jak na normalnym kazaniu chciałbym korzystać ze swoich notatek, które poczyniłem. Najpierw fragment z Ewangelii Jana, 16 rozdział i 33 wiersz. Jest tam powiedziane tak. Pan Jezus mówi, to powiedziałem Wam, abyście we mnie pokój mieli. Na świecie ucisk mieć będziecie, albo innymi słowy na świecie różnego rodzaju problemy mieć będziecie, ale ufajcie, ja zwyciężyłem świat. Pan Jezus od początku do końca był uczciwy z nami i nigdy nie powiedział, słuchajcie, jak ja stanę się królem królów i panem panów, zwyciężę, to będzie już wszystko pięknie, ładnie, przyjemnie i będzie fantastycznie. Pan Jezus był uczciwy i powiedział, słuchajcie, czekają nas problemy, czekają Was problemy, wcale nie będzie łatwo, wcale nie będziecie zawsze pewni siebie i wcale nie będzie tak, że będziecie tylko i wyłącznie z radością i wdzięcznością patrzeć na każdy dzień. Na świecie ucisk mieć będziecie. Ten świat jest tak skonstruowany, nie mam czasu ani możliwości, żeby mówić o konstrukcji tego świata, ale Pan Jezus uczciwie nam mówi, uważajcie, bo nie będzie wcale łatwo, ale potem daje nam dobrą nowinę, doskonałe wyjście. Obiecał, że w tych trudnych chwilach będziemy mieli na kim się oprzeć. Obiecał, że w tych trudnych chwilach nigdy nie zostawi nas samych. Powiada, ufajcie i kiedy myślę o tych trudnych chwilach, myślę o tym, że gdy je przeżywamy, jest ktoś, kto wyciąga do nas swoją rękę z pomocą. Jezus nas wzywa, żebyśmy odpowiedzieli tak, wyciągnęli do Niego rękę po pomoc, bo On zwyciężył świat, On ma o nas staranie, On może się zatroszczyć, On może rozwiązać problemy i nawet jeśli będziemy musieli przejść przez trudne chwile, chwile niewiadomych, chwile, gdzie być może nawet zachwieje się pod nami grunt, On zwyciężył świat i przyjdzie chwila, że będziemy rozumieli i będziemy błogosławili Go za to, że nigdy nie pozostawił nas samych. To zaufanie, to nadzieja, że ktoś, Jezus albo Jego posłańcy zajmą się Tobą, że ktoś się zainteresuje, że ktoś Wam pomoże. Nie wiem, czemu przychodzą trudne chwile. Jeśli ktoś Wam mówi, że wie, nie słuchajcie. Nie wiemy, czemu przychodzą trudne chwile, ale jedno wiemy, że jest ktoś, kto nam pomaga, kto nas ratuje, że jest ktoś, kto jest naszym wybawicielem. Oczywiście to wszystko skłania nas, mnie do tego, żeby zadać pytanie, z czego zbudowany jest Twój świat? Bo jeśli Twój świat jest zbudowany wyłącznie z tej ziemskiej egzystencji, zbudowany z elementów jakże nietrwałych, bo popatrzcie, gospodarka kwitnie, zdrowi jesteśmy, jest nam coraz lepiej, świat ma cudowną perspektywę, aż nagle mały wirus, niewidoczny, sprawia, że wszyscy zaczynamy albo żyć w strachu, albo zastanawiają się, co się dzieje. Mam kilka punktów mojego dzisiejszego zwiastowania, więc chciałbym powiedzieć najpierw o tym, co w sytuacji kryzysu ma zrobić Kościół. Co mają zrobić chrześcijanie? W tym elemencie jest mi najprawdę najtrudniej, ponieważ wiem, że każde moje słowo może albo powinno przynieść dobre skutki. Nad tym, co chcę powiedzieć myślałem godzinami i modliłem się godzinami. Od kilku dni budzę się z myślą, Boże, pomóż mi, co mam zrobić, co mam powiedzieć, jak pomóc ludziom, których kocham. I się zastanawiam i myślę. Mam te myśli w swoim sercu, mam pokój, że one pochodzą od samego Boga i tymi myślami chciałbym się podzielić. Po pierwsze wiem, że słyszycie głos wielu pasterzy. Niestety, kiedy słucham głosu wielu pasterzy, wydaje mi się, że dociera do Was chaos. Jedni są przepełnieni buńczucznymi deklaracjami o swojej wierze i o tym, że należy iść, deptać te wirusy, gromić je w imieniu Jezusa, skłaniać się pod ochronę świętej krwi i wszystko będzie dobrze. Z jednej strony prawda, trudno na to nie powiedzieć amen. Ale to nie jest czas buńczucznej walki, to nie jest czas, kiedy możemy myśleć o tym, co się dzieje wyłącznie w kategoriach walki. Inni podchodzą do sprawy zbyt racjonalnie. Chciałbym się zastanowić razem z Wami, jak zareagować na tę sytuację i jak usunąć sprzeczności z naszego myślenia. A więc moje pytanie do siebie samego brzmi, co mam powiedzieć tym, których kocham? Co mam powiedzieć tym, których widuję regularnie, gdy jestem u Was w zborach, gdy spotykamy się na kongresach, wydarzeniach młodzieżowych dla innych grup? Co mam Wam powiedzieć w tej całej sytuacji, kiedy dominująca myśl, jaka się pojawia w moim sercu, to jest to, jak bardzo Was kocham i jak bardzo jesteście dla mnie ważni? Po pierwsze chcę powiedzieć, że nie jestem w stanie dzisiaj przykładać swojej miary wiary do życia innych ludzi. Nie chcę radzić komukolwiek, abyście kierowali się moją wiarą. Ta wiara jest darem na moje życie, a nie na Wasze życie. Więc deklaracje o duchowej walce, o wychodzeniu z kryzysu niekoniecznie dla każdego są takie same i musimy to uszanować. Są ludzie, którzy mają świeżą wiarę, jeszcze nieugruntowaną. Są ludzie, którzy mają dziecięcą wiarę. Są ludzie, którzy zmagają się ze zdrowiem czy innymi problemami. Ich dar wiary jest inny, więc nie przykładajmy miary swojej wiary do życia innych ludzi, bo ci ludzie sobie z tym absolutnie nie poradzą. Jako opiekun, przepraszam, że użyję tego słowa, jako duchowy ojciec, który kocha i mówiąc ojciec mam na myśli tylko tę ojcowską miłość, którą żywię do Was, bo ojciec w niebie jest naszym ojcem wszystkich. Jasno i dobitnie chcę powiedzieć, że w tym czasie kryzysu Wy jesteście najważniejsi. Wasze dobro, Wasza świadomość dobrych życiowych wyborów, Wasze przekonanie, że właściwie troszczycie się o swoich najbliższych, o swoje zdrowie, o rodziców, o chorych. Musicie dokonać takiego wyboru, byście byli przeświadczeni, że wybieracie dobro dla siebie samych i dla Waszych najbliższych. Nie ma wątpliwości i nie ma wątpliwości przed Bogiem, że to Wasze dobro, Wasze zdrowie, Wasza świadomość podejmowania dobrych wyborów są najważniejsze. Kiedy moje dzieci jadą na wycieczkę szkolną albo jakąkolwiek inną, zawsze mówię im o jednym. Dla mnie, dla taty najważniejsze jest to, żebyście byli bezpieczni. Włączcie rozum. Nie ryzykujcie. Jeżeli są tam jakieś zajęcia sportowe albo jakieś inne zajęcia, które mogą nieść ryzyko, to moje myślenie jest takie, chłopaki, bo mam chłopaków, bądźcie bezpieczni. To jest najgłębsza potrzeba taty w sytuacjach, kiedy ja nie mogę im pomóc. Niech Wam nie zabraknie rozumu. Kiedy tak do Ciebie mówi Bóg i dzisiaj wierzę, Bóg do Ciebie mówi, bądź bezpieczny, to nie decydujmy się na jakieś karkołomne wysiłki, ale bądźmy posłuszni Bogu. Bądźmy bezpieczni. I wierzę, że to jest rzecz, którą wypowiada do nas Pan. Kierujmy się poczuciem bezpieczeństwa dla nas i dla naszych bliskich. Tym bardziej, że te wydarzenia, o których mówimy, nie są całą naszą przyszłością. One będą trwały jakiś czas. Wszystko w Waszym życiu podporządkujcie swojemu bezpieczeństwu. Kolejna moja prośba jest taka. Nie testujcie granic swojej wiary. To nie jest ten moment. To nie jest ten czas. Nie testujcie granic swojej wiary, gdy w Waszych rękach jest dobro Waszych najbliższych. Może chorych, może starszych osób. Nie korzystaj z tej pokusy. Najlepszym świadectwem naszej wiary, najlepszym świadectwem naszej wiary jest przetrwanie kryzysu. W zdrowiu i w zdrowym rozsądku. Buńczuczne deklaracje nie przemawiają do naszych przyjaciół spoza Kościoła. Oni tych deklaracji wcale nie rozumieją. Dzisiaj bądźmy świadectwem tego, że wiara i rozum idą w parze. Bóg chce, żebyśmy chronili samych siebie. Nie wiem, czy pamiętacie, nie wiem, czy wszyscy pamiętacie taką historię o tym, że Jezus był kuszony. I w tym kuszeniu Diabeł zabrał Jezusa na szczyt świątyni i mówi właśnie Psalm 91, który tak często ostatnio jest cytowany. I Diabeł cytuje Psalm 91 i mówi tak A może byś się rzucił w dół, bo przecież Słowo Boże mówi o aniołach, którzy będą cię strzegli na wszystkich drogach twoich. Pan Jezus odpowiedział Diabłu niezwykle racjonalnie i myślę, że musimy to rozważyć. Nie będziesz kusił Pana Boga swego. Nie kuście Boga, myśląc kategoriami swojego bezpieczeństwa. Ja wiem, Pan pod swoimi skrzydłami będzie nas chronił. To jest Jego pragnienie. To jest Jego błogosławieństwo. Pan będzie nas chronił, ale zachowajmy umiar i nie kuśmy Pana Boga. Pamiętam parę lat temu w miasteczku Paradise w Kalifornii. Wybuchły pożary, które trawiły okolice i spaliły w końcu całe miasto. Zawsze to jest dylemat. Czy mam zostać w swoim domu, chronić swój dobytek, czy ewakuować się przed pożarem? Pokusa jest taka, że być może jakoś uda mi się zatrzymać ten ogień, że nie dotrzę do mojego domu. Gdybym miał doradzać takim właśnie ludziom, do których domu potencjalnie zbliża się ogień, powiedziałbym ewakuujcie się. Bo wszystko inne można odzyskać i naprawić. Waszego dobra nie. Więc proszę Was w imieniu Pańskim, nawet jeśli niektórzy będą mnie oskarżali o brak wiary, proszę Was zadbajcie o siebie. Zadbajcie o swoje dobro i swoje bezpieczeństwo. Kolejna rzecz, którą chciałbym dzisiaj powiedzieć to jest pozostańmy w domu. Nie wiem jakie decyzje podejmą Wasi pastorzy. W różnych zborach, w różnych okolicznościach mamy do czynienia z sytuacjami nie dającymi się porównać. Jeśli się wahacie, jeśli się zastanawiacie, moja rekomendacja brzmi zostańcie w domu. Szczególnie dotyczy to dzieci i szczególnie dotyczy to osób starszych i chorych. Nie wychodźcie z domów. Ale mam na to fragment Bożego Słowa. Posłuchajcie uważnie. Księga Izajasza, 26 rozdział, 20 wiersz. Pójdź mój ludu. Wejdź do swych pokojów. Zamknij za sobą swoje drzwi i ukryj się na małą chwilkę, aż przeminie, aż przeminie, aż przeminie koronawirus. Słowo Boże mówi o tym, żebyśmy się ukryli na jakiś czas. To jest rozsądne działanie i również duchowe działanie. A kiedy jesteśmy w domach, kiedy możemy poświęcić na to czas, Kościół niech się modli. Kościół Jezusa Chrystusa, wszyscy wierzący ludzie, proszę was bardzo gorąco, módlcie się, prosząc Boga o cały nasz kraj, nie tylko o kraj, może szerzej, jeśli macie taką wiarę, ale szczególnie wstawiajcie się za waszymi bliskimi, za rodziną waszą, za sąsiadami. Ten czas skupienia modlitewnego ma kolosalne znaczenie dla nas wszystkich. Módlcie się, szukajcie Pana. Nie gapcie się w telewizor albo w komputer. Módlcie się i szukajcie Pana, niech to dominuje w waszym czasie. Wasi bliscy i nie tylko bliscy, cały nasz kraj potrzebuje tej modlitwy. Dzisiaj też szczególnie się zwracam do was i chcę powiedzieć, nie obchodzi mnie jaką macie orientację polityczną i jak głosujecie. Ale dzisiaj jest czas, żebyśmy gorliwie się modlili o tych, którzy sprawują władzę w naszym kraju. Niech im Bóg da mądrość ponad ich zdolności i ponad ich dokonania. Niech to będzie mądrość od Boga. Módlmy się o nich i błogosławmy i podporządkujmy się. Jeśli to możliwe, chciałbym was prosić, żebyście pomagali waszym znajomym i sąsiadom. Szczególnie osoby silniejsze, zdrowe, młodsze. Jeśli to możliwe, pomagajcie waszym sąsiadom. Zadeklarujcie tę pomoc, że zrobicie zakupy, że zaopiekujecie się, że wystarczy telefon do was, a zrobicie wszystko, co jest możliwe, aby im pomóc, okazać dobrosąsiedzką przysługę, okazać miłość i okazać troskę w imieniu Pańskim. Za jakiś czas ta burza minie. I to jest dobra nowina. Nie wiemy jeszcze kiedy. Ukryjmy się, za jakiś czas ta burza minie. Powrócimy potem na nowo do układania swojego życia i to życie mądrze poukładamy. Będzie wszystko dobrze. Nadzieja jest i niech ona nie zawodzi. Ale póki co chowajmy się, a potem jak burza minie, będziemy układać nasze życie na nowo, także w Kościele. Pamiętajcie, pamiętajcie, pamiętajcie. Jesteśmy po to, by być błogosławieństwem i by pomagać ludziom. To jest dla Kościoła dobry czas, żeby pod każdym względem okazać się błogosławieństwem dla społeczeństwa, dla sąsiadów, także poprzez mądrość i poprzez zachowanie spokoju. Kolejna rzecz, o której chcę powiedzieć o tej bardzo krótko, to jest pytanie, które być może sobie zadajecie. Dlaczego ludzkość dotykają takie kataklizmy? Czy to jest już wypełnienie apokaliptycznych, czyli z apokalipsy św. Jana, proroctw o kataklizmach, które mają przyjść na ludzi? Co na to Bóg? Powiem to tak. Nie wiem. I nie jest to dla mnie w tej chwili najważniejsza sprawa. Nie chcę w tym momencie poszukiwać odpowiedzi na egzystencjalne pytania. Moją głowę absorbuje troska o Wasze dobra, Wasze zdrowie. W tej sytuacji nie powinniśmy sobie zadawać pytania, czy to jest apokaliptyczna katastrofa, ale raczej, czy w Twoim życiu jest miejsce na relację z Jezusem. Czy masz przyjaciela w Jezusie, który Wybawi Cię z kłopotów, który Ci pomoże. Gdy przychodzi kryzys, gdy kwestionowane są zasady naszej egzystencji, nadchodzi czas, żeby zapytać, czy Jezus ma dla Ciebie jakiekolwiek znaczenie. Czy ma dla Ciebie jakąkolwiek wartość. Co Cię z Nim wiąże? Jeśli nic, to mam dla Ciebie dobrą nowinę. On czeka, by być z Tobą blisko, zająć się Tobą, pomóc Ci. I na zakończenie jeszcze jeden krótki fragment Bożego Słowa, który w moim odczuciu dobrze pasuje do tego, co się dzieje. Co chciałby nam wszystkim w czasie tego kryzysu powiedzieć Pan Jezus? Co chciałby nam, Kościołowi, rodzinom, jednostkom powiedzieć Pan Jezus? Czytajmy Boże Słowo, które jest zapisane w XIII rozdziale Ewangelii Łukasza, wiersze od pierwszego do piątego. W tym czasie obecni tam pewni ludzie zaczęli Jezusowi opowiadać o Galilejczykach, których krew Piłac zmieszał z krwią zwierząt składanych przez nich w ofierze. Czyli innymi była rzeź ludności. Wtedy Jezus odezwał się do nich w te słowa. Czy myślicie, że Galilejczycy ucierpieli tak dlatego, że byli większymi grzesznikami niż wszyscy mieszkańcy Galilei? Bynajmniej. Mówię Wam, jeśli się nie opamiętacie, wszyscy podobnie poginiecie. Albo czy myślicie, że tych osiemnastu, na których runęła wieża w Siloe i zabiła ich, byli bardziej winni niż pozostali mieszkańcy Jerozolimy? Bynajmniej. Mówię Wam, jeśli się nie opamiętacie, wszyscy tak samo poginiecie. Przychodzą do Pana Jezusa ludzie z wieściami sensacyjnymi. Czy słyszałeś o tym, co się wydarzyło? To mówiąc językiem wiadomości, breaking news. Czy słyszałeś już o tym, jaka katastrofa się wydarzyła? Co masz nam do powiedzenia? Pan Jezus uderza natychmiast w ich sposób myślenia. I mówi tak. Co chcielibyście powiedzieć grzesznicy? Kara boska. Przyszło na ludzi coś, na co zasłużyli. I Pan Jezus mówi, bynajmniej. W ogóle nie o to chodzi. Ten świat jest tak skonstruowany, że tego rodzaju rzeczy się wydarzają. Nie, nie myślcie kategoriami grzech, kara boska. Nie, Jezus mówi, zwróćcie uwagę na coś innego. A potem dalej nawiązuje sam Pan Jezus do innej sytuacji i mówi tak. A czy ci ludzie, którzy zginęli, bo zawaliła się wieża? Bardzo trudne wydarzenie. Wydarzenie, o którym mogą mówić wszyscy ludzie. Śmierć wielu osób, bo budynek się zawalił. I Pan Jezus mówi, i co? Chcielibyście powiedzieć, że ci ludzie bardziej grzeszni od innych, dlatego kara boska ich spotkała? I powiada, w żadnym wypadku. Nie o to chodzi. Niech w waszym sposobie myślenia nie będzie szukanie odpowiedzi na tego rodzaju wydarzenia, ale zastanówcie się nad samymi sobą. I to do nas Jezus dzisiaj chce powiedzieć. Mamy kataklizm. Mamy koronawirusa. Mamy rzeczy, które chwieją posadami naszego myślenia i naszego codziennego życia. Po prostu jest dzisiaj inaczej. Cokolwiek słyszycie, nie ulegajcie łatwym wpływom, bo to jest najlepszy czas, żebyśmy się zastanowili nad samymi sobą. To jest najlepszy moment, żebyśmy odpowiedzieli, Boże, to co mnie z Tobą wiąże? Jak mogę ułożyć w sposób właściwy swoją relację z Tobą? Chcę powiedzieć, szczególnie do tych spoza naszego środowiska, że Bóg nie za bardzo kocha religię. Ze wszystkimi naszymi obyczajami, rytuałami, Jemu zależy na czymś daleko głębszym, na czymś daleko bardziej szczerym. On Cię szalenie kocha. Czytam Biblię cały czas. Od momentu mojego nowonarodzenia, a więc oddania mojego życia Bogu, nawrócenia, przeczytałem ją 40 razy. Czytałem te historie o przykazaniach, o przykazaniach, które wydawały się twarde, czasem bezduszne, nakazy, nakazy, nakazy, ale gdzieś tam głęboko w tej Biblii, im więcej ją czytam, widzę, że Bożym myśleniem rządzi pasja, a nie chęć do dokuczenia nam. Nakazy są jedynie po to, żeby nas ochronić i nic więcej, ale gdzieś tam Boże Serce nigdy nie może myśleć spokojnie o Tobie, jako człowieku oddalonym od Niego. On za Tobą tęskni. On Cię kocha. On pragnie bliskości z Tobą, pragnie szczerej rozmowy, pragnie, żebyś włączył Go do swojego życia, jak kogoś, kto kocha Cię ponad wszystko. I kiedy Pan Jezus mówi, opamiętajcie się, nie ma na myśli tego, żebyśmy się rzucili w religijne rytuały, żebyśmy stali się radykałami, fanatykami, dewotami, chociaż jako społeczeństwo wydaje mi się, że jesteśmy zbyt zaświetczali, ale Jezus raczej zaprasza Cię do bardzo bliskiej, słodkiej, uczciwej, pięknej relacji z Nim. On nie myśli nigdy o Tobie spokojnie i na chłodno. Nie jest Bóg starcem, który czeka na Twoje potknięcie, żeby Cię uderzyć, ale jest kimś, kto gorącym sercem Cię kocha ponad wszystko. I w tym czasie kryzysu, kiedy chwieją się posady naszego życia, chcę Ci powiedzieć, że Bóg nie jest zimnym bożkiem, który nie może o Tobie myśleć i czegoś Ci powiedzieć, ale kocha Cię ponad wszystko. Boże serce to jest miłość, to jest pasja, to jest pragnienie bliskości z Tobą, to jest pragnienie, by Cię ratować i natknąć Cię nadzieją. I On o niczym innym nie myśli, byś pozwolił Jemu, byś pozwoliła Jemu mieć miejsce w Twoim życiu, także w czasie kryzysu, by Cię chronić. Co możesz zrobić, by się opamiętać, by Twoje życie mogło inaczej wyglądać? Co możesz uczynić? Nie żyj z daleka. Zapragnij powierzyć swoje życie Panu Jezusowi Chrystusowi. Za chwilę będziemy się modlili i chcę Was poprowadzić w tej modlitwie, ale chcę Wam powiedzieć, to jest czas, żebyśmy zwrócili nasze myśli, nasze serca ku Bogu, ku Jezusowi Chrystusowi. Słowo Boże powiada, każdy, kto będzie wzywał imię Pana, będzie uratowany, będzie zbawiony. I ja lubię często powtarzać nawet ludziom, którzy niekoniecznie są wierzący, tak jak ja, często im mówię tak, pamiętaj, jak się znajdziesz w kłopocie, On ma na imię Jezus. Zawołaj Go. Zawołaj Go szczerze. On Ci odpowie. Proszę Was, w tej całej racjonalności naszego postępowania, pamiętajcie, że Ten, który może Wam pomóc, na imię ma Jezus. On Wam pomoże. Nie traktujcie Go jak pewnej idei religijnej, ale jak osobę, która patrzy na Twoje życie i tylko czeka na przyzwolenie, żeby dla Ciebie coś zrobić. Wołaj do Niego. Jak się mogę zbliżyć do Boga? Słowo Boże także powiada. Oprócz tego fragmentu, który zacytowałem, żeby wołać do Niego, wzywać Go i będziemy zbawieni, jest mowa o tym, że jeśli ktoś ustami swoimi wyzna Jezusa jako Pana, będzie zbawiony. To dotyczy naszej ziemskiej egzystencji tutaj, ale to też dotyczy tej ziemskiej egzystencji na wieczność. Jezus chce mieć w Tobie przyjaciela, przyjaciółkę, najdroższą Jemu osobę, tutaj na tej ziemi, ale też i na całą wieczność. I na tym polega Boża miłość, na tym polega piękno Bożej miłości, żeby dać Ci nadzieję tutaj, dzisiaj. Nadzieję na to, że zawsze, gdy wyciągniesz do Niego rękę, On jej nie odrzuci. Ale też nadzieję na to, że na wieczność On chce mieć Ciebie dla siebie. Nie dla religii, nie dla naszych wyobrażeń o Bogu, o niebie, ale dla prawdziwej miłości, dla prawdziwej przyjaźni. Jest nadzieja. Kochani, kiedy mówię to słowo, kochani, nie wypowiadam go, dlatego że fajnie brzmi przed kamerą, ale wypowiadam to słowo, ponieważ bardzo Was kocham i się troszczę. Ale Jezus o wiele bardziej Was kocha. Jezus o wiele bardziej chce dać Wam pokój, nadzieję, ratunek w tej sytuacji. Zachować Was w zdrowiu, a potem także w dobrostanie, kiedy już ten kryzys minie, żeby Wam pomóc wyjść z tego. Jezus Was bardzo kocha. Więc chciałbym Was prosić, byście razem ze mną teraz się pomodlili. Jak chcecie, możecie powtarzać tę modlitwę, jeśli zgadzacie się z jej słowami. Pomódlcie się, zawołajcie do Jezusa. On ciągle ma wyciągniętą rękę do Ciebie, do mnie, aby nas uratować. Powiedz razem ze mną, Panie Jezu, dziękuję, że chcesz być moim przyjacielem. Dziękuję, że do mnie chcesz wyciągnąć swoją rękę, aby mi pomóc i aby mnie zbawić. Wzywam imię Jezus i proszę Cię, Panie Jezu, abyś pomógł mi przetrwać te trudne chwile. Proszę Cię, Panie Jezu, abyś pomógł przetrwać te trudne chwile moim bliskim. Proszę Ciebie o Twój ratunek. A potem, kiedy kryzys minie, chcę żyć z Tobą. Żyć dla Ciebie, znać Ciebie i uczynić się moim Panem i Bogiem. Panie Jezu, ja teraz proszę o wszystkich słuchających tego słowa. Niech nadzieja w ich sercach rośnie. Niech opanuje ich pokój. Niech opanuje ich łaska Boża. Błogosławię ich w Twoim imieniu. W imieniu tego, który ich pokochał ponad życie. Amen.